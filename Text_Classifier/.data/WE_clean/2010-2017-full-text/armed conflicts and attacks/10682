La cronaca     /     Bomba  a Brindisi, dolore e rabbia Fischi ai politici: "Ora ammazzateci tutti"
di SONIA GIOIADolore e rabbia. Brindisi ferita a morte dalle bombe che hanno ucciso la studentessa Melissa Bassi e devastato il corpo di altre cinque ragazze che ora lottano fra la vita e la morte in ospedale. Un incubo che si è materializzato alle 7,45 con l'esplosione di tre bombole del gas collegate a un timer davanti all'istituto professionale Morvillo-Falcone, a due passi dal tribunale. E poi i dubbi per l'attentato che ancora non ha ancora un movente, la paura e la voglia di reagire. Dopo l'esplosione, il sangue, il rincorrersi dei moventi, dalla pista mafiosa, all'attentato terroristico, al gesto del folle. In serata, poi, la rabbia che è esplosa con i fischi ai politici e al vescovo durante il raduno in piazza Vittoria. Sul palco sono saliti il ministro Profumo, anche lui contestato, Vendola, don Ciotti, il segretario della Cgil Camusso e decine di studenti, amici di scuola di Melissa, con lo striscione "Ora ammazzateci tutti". Il sindaco Consales ha messo tutti d'accordo:. "Non abbiamo bisogno delle contestazioni anche di fronte ai nostri morti, ora dobbiamo sentire le parole di chi cura le anime del nostro Paese". Fiori sui balconi, bandiere a mezz'asta e tre giorni di lutto: così Brindisi reagisce all'orrore. "Il Presidente della Repubblica, Giorgio Napolitano, ha avuto, tra i tanti contatti della giornata, una telefonata con il sindaco di Brindisi, Cosimo Consales, per esprimergli direttamente i sentimenti di solidale partecipazione al dolore per il tragico bilancio del barbaro attentato di stamane davanti alla scuola Morvillo Falcone". E' quanto si legge in una nota della Presidenza della Repubblica. "Il Capo dello Stato - prosegue la nota - ha considerato significativa la forte e spontanea mobilitazione della città più colpita e la reazione combattiva e determinata manifestatasi prontamente in tante realtà del Paese alla violenza e alla minaccia di qualsiasi matrice"."Insieme bisogna lanciare una grande battaglia contro tutte le forme di eversione". Lo ha detto il segretario generale della Cgil, Susanna Camusso, parlando con i giornalisti a conclusione della manifestazione in piazza Vittoria contro l'attentato fatto stamane alla scuola 'Morvillo Falcone'. Per Camusso, "è stato un atto assolutamente inaudito, una ennesima, e bisogna dirla anche così, escalation: quante volte in questi 30 anni ci siamo detti 'non era mai successo prima'". Il leader Cgil ha parlato di "straordinaria rabbia che genera l'idea che si attacchi una scuola, che si attacchino dei ragazzi così giovani". "Il primo appello - ha aggiunto - è: interrompiamo la paura e l'idea che ci possa essere la paura di andare a scuola. Bisogna ripartire da ciò che deve fare lo Stato, le amministrazioni, da ciò che devono fare le forze di polizia di indagine e di intelligence, da ciò che deve essere l'attenzione quotidiana che si presta al linguaggio, al modo di essere". "Nasce oggi - ha continuato - una reazione consapevole da parte di questa piazza. Un Paese che anche questa volta saprà dire di no". "Sono arrivata pochissimi minuti dopo sul posto e mi sono trovata davanti a questa scena apocalittica. Ho preso una ragazza che era coperta di ferite, l'ho aiutata ad allontanarsi": è la testimonianza di una insegnante della scuola Morvillo-Falcone, della classe di Melissa Bassi, la ragazza morta questa mattina nell'attentato di Brindisi, affidata al sito di IlSussidiario. net. "Melissa era bella, Melissa era dolce, e aveva i capelli rossi", ripete fra le lacrime la professoressa di italiano, che ha preferito restare anonima - riferisce il sito -  "ma cose come questa non devono capitare a nessuno". "Hanno voluto colpire le ragazze - aggiunge -: l'ora in cui è stata fatta esplodere la bomba, il posto in cui è stata messa, tutto pensato per uccidere. Quello dove si trovava l'ordigno era un punto di passaggio obbligatorio per le ragazze che arrivavano da fuori Brindisi, molte erano fuori sede e scendevano dal bus che le accompagnava per entrare in scuola passando di lì. Hanno scelto il punto esatto, l'angolo obbligato dove dovevano passare, dove potevano fare il male". "E' la prima volta che viene colpita una scuola ed è stato fatto con un ordigno letale, ma per alcuni aspetti rudimentale. La mafia pugliese, avendo trafficato in armi all'epoca della guerra della ex Jugoslavia, dispone di esplosivo in notevole quantità". Così Luciano Violante, ex presidente della Camera ed ex presidente della Commissione Antimafia, ha commentato questa sera ad Aosta l'attentato di Brindisi. "Non sembrerebbe dunque - ha aggiunto - un attentato ascrivibile alla mafia pugliese, ma i punti interrogativi vanno spesi tutti. E tutto questo non ci deve far dimenticare che qualcuno oggi ha pensato di uccidere dei ragazzi in quel modo, è questa la tragedia".Il governo ha già mandato a Brindisi 200 uomini di polizia e carabinieri, 100 per il controllo del territorio e 100 per le indagini. Lo ha detto il ministro dell'Interno Anna Maria Cancellieri uscendo dalla Prefettura di Brindisi. Il ministro ha anche ribadito che allo stato "tutte le ipotesi sono buone" e ha sottolineato di essere venuta a Brindisi per portare "la solidarietà del governo, del presidente del Consiglio Mario Monti e del presidente della Repubblica Giorgio Napolitano". "Li troveremo", ha poi affermato il ministro. Il ministro ha anche ammesso che l'episodio di stamane sembra inquadrarsi in uno scenario diverso rispetto ad altri attentati avvenuti in passato ma, ha aggiunto, "qualunque cosa dicessi sulle indagini sarebbe poco serio". "E' ora di trasformare le paure in speranza: lavoro, sostegno alle famiglie, democrazia". Lo ha detto don Luigi Ciotti, presidente di Libera, parlando dal palco in piazza Vittoria a Brindisi dove si è appena conclusa la manifestazione organizzata contro l'attentato. "Non dimenticate - ha detto ancora don Ciotti alla folla - che gli assassini sono qui e ci stanno vedendo anche attraverso la tv". Il fondatore di Libera ha sottolineato quale deve essere il ruolo della scuola. "Una scuola - ha detto - dove si parla della democrazia, e la democrazia si fonda su due gambe, la giustizia e la dignità umana. Poi c'è la terza gamba, che si chiama responsabilità. Dobbiamo assumerla anche noi, di più". E poi don Ciotti ha concluso con un appello: "Questi ragazzi sono meravigliosi, non prendiamoli in giro".L'agguato di Brindisi "non avrà ripercussioni sul voto" di domani e lunedì. Lo ha detto il ministro dell'Interno Anna Maria Cancellieri rispondendo ai cronisti all'uscita della Prefettura di Brindisi. "Per i ballottaggi - ha concluso - non cambia nulla"."Il governo intende avere la più grande fermezza e determinazione contro ogni tipo di criminalità e opera perché il paese sia più che mai unito in questi momenti". Lo ha affermato Mario Monti parlando, a Camp David, dell'attentato di Brindisi. "Le indagini, e ne ho avuto la conferma in un colloquio telefonico di poco fa" non permettono ancora "di pronunciarsi" sulla matrice di quanto accaduto questa mattina a Brindisi. "Ho parlato - ha aggiunto - di forte fermezza del governo contro ogni tipo di criminalità" ed è bene " essere pronti in via preventiva" perché "ogni tipo di criminalità include anche ciò che speriamo di non vedere più in Italia, anche se ultimamente ci sono stati sintomi di tendenze eversive"."Questo grave fatto non raffreddi, anzi fortifichi, la solidarietà tra di noi e nel Paese". Lo ha detto l'arcivescovo di Milano, cardinale Angelo Scola. "Affidiamo la giovane vita stroncata al Signore, preghiamo per le persone ferite, perché possano recuperarsi il più presto possibile - ha detto il cardinale -. Siamo vicini al dolore di tutti i loro cari, della scuola, della città per questo atto esecrabile che ci indigna profondamente".Una corona di rose bianche e un tricolore, una fascia con la scritta 'per Melissa per l'Italià: la portano quattro adolescenti, due ragazze e due ragazzi, davanti alla fontana di piazza del Pantheon. C'è grande commozione tra la gente, numerosi gli interventi al megafono di esponenti della societa civile e di ragazzi brindisini. "Melissa era figlia di un operaio". Così una studentessa ha ricordato la 16enne uccisa oggi a Brindisi e ha chiesto di abbassare le bandiere di partito in nome di una solidarietà che vada al di là delle appartenenze politiche. C'era qualche bandiera del Pd, Prc, Partito comunista e dell'associazione Libera e qualche tricolore. Le bandiere sono state abbassate. Molti ragazzi meridionali si trovano a Roma per l'iniziativa della Notte dei musei. Un gruppetto porta candele accese.L'attentato esplosivo  "è terrorismo puro". Lo ha detto il procuratore nazionale antimafia Piero Grasso, avvicinato dai giornalisti davanti all'ospedale Perrino della città pugliese, dove si è recato in visita agli altri studenti e cittadini rimasti feriti. Colpendo '"la scuola di Brindisi -ha aggiunto- sono state colpite tutte le scuole d'Italia". "Quali sono state le ragioni dell'attentato - ha detto Grasso - si vedrà in seguito e solo le indagini potranno chiarire se è un crimine di stampo mafioso, o che mira a destabilizzare o a conservare la situazione esistente". Grasso spiega che non c'è nessuna evidenza investigativa a sostegno dell'ipotesi terroristica. "E' stato un attentato terroristico nel senso che ha preso di mira persone innocenti, non nel senso della matrice", aggiunge il Procuratore. "Speriamo di dare presto risposte al Paese e soprattutto alle vittime".  Allo stato non è stata fatta alcuna rivendicazione, conferma  Grasso. "'E' terrorismo puro: 8 milioni di ragazzi e 30 milioni di familiari si chiederanno lunedì se la scuola è sicura. Noi diciamo: non toccate i ragazzi. Hanno ucciso una ragazza, nel cui quaderno c'era scritto: 'Lezioni di legalita'. Domande e risposte sulla Costituzione". Questa è la ragazza che hanno ucciso".Sono un migliaio le persone che si sono radunate in piazza Vittoria a Brindisi per la manifestazione di solidarietà alle vittime dell'attentato. Dopo il minuto di raccoglimento per ricordare la morte di Melissa, sono saliti sul palco il vescovo di Brindisi-Ostuni Talucci e il sindaco Consales. Qualche fischio è partito dalla folla rivolta ai politici. "Fuori i politici dal palco, non vogliamo collusi non vogliamo ascoltarvi. Le scuole non si toccano", è l'urlo partito dalla folla. Le proteste si sono placate dopo che Consales ha invitato tutti a restare uniti: "Non è il momento di dividerci e di contestare". Poi, sul palco sono saliti gli studenti che stamattina erano a scuola e che hanno udito l'esplosione e dopo hanno visto i corpi delle compagne straziati dall'ordigno. Due gli striscioni tenuti dai ragazzi sul palco: "Siamo cittadini di un Paese che si ricorda di stare uniti solo quando si muore" e "Adesso ammazzateci tutti". Nella piazza numerosi sono i gonfaloni delle città della provincia di Brindisi, alcune bandiere delle organizzazioni sindacali e striscioni che stigmatizzano la violenza nei confronti degli studenti.Sono centinaia le persone che si stanno radunando in piazza Vittoria a Brindisi per la manifestazione organizzata contro tutte le mafie. Decine di cartelli sono stati affissi sulle vetrine dei negozi e sui balconi. "Oggi il nostro dolore è immenso", hanno scritto i commercianti. Altri striscioni recitano. "Brindisi piange" e "La scuola non si tocca". Alla manifestazione sono previsti don Luigi Ciotti, presidente di Libera, Paolo Beni, presidente nazionale Arci e Susanna Camusso, segretario nazionale Cgil."E' tutta bruciata, bruciata in viso, tolti i capelli, il corpo bruciato, le è scoppiato il telefonino in mano. In confronto agli altri ragazzi, una ha avuto pure la morte, si può dire che è miracolata, ma ha avuto pure danni...". Così descrive sua figlia, intervistato da TgNorba24 un uomo di Mesagne, padre di una delle ragazze ferite. Sua figlia - racconta l'uomo - era appena scesa dal pullmann proveniente da Mesagne, insieme con le altre ragazze che poi son rimaste ferite, ma si era un po' allontanata dal gruppo perché parlava al telefono col suo fidanzatino, "forse per l'intervento di un angelo". E' stata così colpita dall'esplosione, ma in maniera meno grave delle altre sue compagne di scuola. "Se volevano colpire la scuola perché si chiama 'Morvillo Falcone - si è chiesto l'uomo - perché non farlo quando la scuola era chiusa e non colpendo innocenti?".Più l'azione di un "gesto sconsiderato" ad opera di un soggetto che vuole manifestare la propria affermazione, sia pure perversa, piuttosto che l'azione di qualcuno legato alla mafia o al terrorismo o all'eversione. Questo potrebbe essere il profilo dell'autore dell'attentato di questa mattina a Brindisi, stando all'esito delle prime indagini. E' l'opinione del professore Vincenzo Mastronardi, psichiatrica e criminologo, direttore dell'Osservatorio dei comportamenti e della devianza alla Sapienza di Roma. E' il tipo di ordigno a spingere Mastronardi a trarre questa conclusione. Tre giorni di lutto cittadino, con le scuole chiuse il giorno delle esequie della giovane Melissa, e l'invito alla popolazione "affinché testimoni simbolicamente il disprezzo verso cotanta indegnità attraverso l'esposizione di un fiore ad una finestra della propria casa". E' quanto stabilito dalla giunta comunale di Brindisi, che ha approvato una delibera proposta dal sindaco Cosimo Consales. Viene stabilito "il lutto cittadino nei giorni di domenica 20, lunedì 21 maggio e in occasione delle esequie della povera Melissa, quando le Scuole cittadine di ogni ordine e grado resteranno chiuse per consentire la partecipazione dei giovani all'ultimo saluto. Chiamare a raccolta - scrive il sindaco - significa anche testimoniare simbolicamente il disprezzo di tutti verso cotanta indegnità: una finestra delle nostre case esponga un fiore. Sarà la risposta corale ed il saluto ad una vita spezzata". E' un dramma nel dramma quello che sta vivendo una famiglia di Mesagne per le due sorelle studentesse investite dall'esplosione avvenuta davanti alla scuola di Brindisi e ricoverate entrambe in ospedale. La più grave rimane la ragazza trasferita dall'ospedale "Perrino" di Brindisi al "Vito Fazzi" di Lecce. E' in prognosi riservata ed il suo corpo è stato devastato dalla deflagrazione nella zona toracica. E' stata già sottoposta a due interventi chirurgici ma si è reso necessario il trasferimento alla Pneumologica e Chirurgia toracica di Lecce per salvarle la vita. Le sue condizioni restano gravi. Non è invece riservata la prognosi per la sorella ricoverata in Chirurgia plastica al "Perrino". E' in sala operatoria per essere sottoposta a un intervento per profonde ferite alle gambe. Tutti i familiari delle due sorelle si erano precipitati al "Perrino" e ora si sono divisi tra l'ospedale brindisino ed il "Fazzi". E' stata una delle due sorelle ad avvisare subito la famiglia che qualcosa di grave era accaduto, tacendo però le disperate condizioni della più piccola che i genitori hanno poi scoperto una volta giunti in ospedale."Siamo di fronte a un fatto che non ha precedenti nè per l'obiettivo nè per lo strumento di morte usato". Lo dice Pier Luigi Bersani a Rainews. Secondo il segretario del Pd quello di Brindisi è "un delitto organizzato, preparato con al volontà di uccidere e forse anche di creare terrore. In questo momento tantissima gente si chiede cosa stia accadendo in questo Paese". "C'è sempre l'impressione -aggiunge Bersani- che la criminalità organizzata o politica voglia alzare il tiro e passare a una forma di terrorismo". Cosa che accade spesso quando "ci sono momenti di debolezza del tessuto democratico", in quei momenti "si coglie l'occasione" e per questo"dobbiamo reagire tutti e le forze politiche hanno un loro compito da svolgere" in questo.Un lungo applauso questo pomeriggio ha stretto idealmente Palermo a Brindisi. Migliaia di persone si sono radunate davanti all'Albero Falcone, storico simbolo dell'impegno civile contro la mafia. Un presidio silenzioso, al quale hanno preso parte alcuni esponenti politici, compresi i due candidati alla carica di sindaco, Leoluca Orlando e Fabrizio Ferrandelli, domani e lunedì alla prova del ballottaggio. Studenti, adulti, famiglie e bimbi hanno applaudito a lungo nel ricordo dei ragazzi investiti dall'esplosione dell'ordigno. Palpabile l'emozione. Presente anche Maria Falcone che oggi ha dichiarato che con l'attentato di oggi "è come se avessero ucciso un'altra volta Giovanni".Un timer collegato a tre bombole di gas: un ordigno non semplicissimo da assemblare ma neanche poi così sofisticato: su questi aspetti si sta concentrando in queste ore l'analisi degli inquirenti chiamati a delineare la fisionomia degli attentatori di Brindisi. Un elemento importante è naturalmente considerato il congegno a tempo ritrovato sul luogo dell'attentato, "un timer e non un telecomando a distanza", precisano fonti investigative. Un timer che, viene rilevato, non sarebbe poi così difficile da realizzare, considerato che sul web, con una spesa di poche decine di euro, chiunque sia dotato di pochi rudimenti di elettronica può trovare sui siti specializzati tutti i componenti necessari a realizzare congegni adatti allo scopo da montare su pannelli o su contenitori appositi."Colpire da vigliacchi una scuola è Colpire l'Italia intera, perché lì si forma il suo futuro". Lo scrive il ministro dell'Istruzione Francesco Profumo, in una lettera agli studenti dopo il tragico attentato alla scuola di Brindisi. "Oggi - scrive Profumo - siete stati selvaggiamente colpiti, per la prima volta nella nostra pur travagliata storia unitaria e repubblicana, davanti ad un edificio pubblico nel quale vi stavate recando sicuri di essere protetti, per imparare a diventare cittadini".  "Noi sapremo unirci - conclude la lettera - voi potete contare su di noi. Nelle prossime ore e nei prossimi giorni lavorerò ad iniziative in questo senso. Vi dimostreremo che i terribili fatti di oggi sono un segno di debolezza e non di forza di chi li ha compiuti. Vedrete che non sarete lasciati soli"."Stiamo cercando di capire la matrice di questo attentato. Non escludiamo nessuna pista al momento". Lo ha detto Cataldo Motta, il procuratore capo antimafia di Lecce, al termine del vertice in prefettura a Brindisi con gli altri rappresentanti delle forze dell'ordine e a cui hanno partecipato anche il ministro profumo e il procuratore antimafia Piero Grasso. Il procuratore non lo ha detto chiaramente, ma sembra che la pista più battuta sia quella terroristica. "Al momento però non ravvisiamo nessuna rivendicazione", ha aggiunto. Per quanto riguarda ipotesi di un'azione di terrorismo internazionale, secondo il procuratore di Lecce "non è accreditabile sulla base di elementi oggettivi, fino a quando non abbiamo degli elementi che consentono una lettura tranquilla, io mi asterrei da valutazioni che possano creare ulteriore allarme". In merito poi all'obiettivo scelto per l'attentato, Motta ha detto di non ritenere che possa essere stato il tribunale, poco distante dalla scuola, un obiettivo per altro facilmente riconoscibile. Alle 17 si terrà un vertice antimafia a Lecce."Qualunque sia la matrice delle bombe di Brindisi, è stato colpito il cuore della lotta per la legalità, la scuola". Lo ha detto Rita Borsellino, relatrice in commissione speciale contro mafie e crimine organizzato del Parlamento europeo. "Provo profondo dolore per le giovani vittime, ma anche grande rabbia e sdegno per questo vile attentato - continua la sorella del magistrato ucciso nella strage di via D'Amelio - Adesso, noi tutti, istituzioni e cittadini, dobbiamo tenere alta l'attenzione e stringerci intorno ai valori su cui si fonda la nostra democrazia".Il presidente del Parlamento europeo, Martin Schulz, proporrá di osservare un minuto di silenzio in apertura della plenaria di lunedì per l'attentato di Brindisi, che definisce "una vigliaccheria inaudita". "Sono scioccato dagli attentati alla scuola Morvillo-Falcone di Brindisi, simbolo di legalità e lotta alla mafia - ha dichiarato Schulz -. Attaccare una scuola, colpendo ragazzi innocenti, quando mercoledì prossimo ricorrerà il ventesimo anniversario della strage di Capaci, è un atto di vigliaccheria inaudita". "Il Parlamento europeo - ha aggiunto Schulz - è vicino alle famiglie delle vittime, alla città di Brindisi e a tutti coloro che lottano ogni giorno per la legalità. Lunedì, in apertura della plenaria a Strasburgo, proporrò di osservare un minuto di silenzio".Il ministro dell'Interno Annamaria Cancellieri sta per partire in aereo per raggiungere Brindisi, per portare personalmente la solidarietà personale e del governo intero alla città e alle famiglie colpite dal grave attentato. Lunedì poi tornerà per il vertice investigativo in prefettura, al quale sarà presente anche il ministro della Giustizia Paola Severino.Ha appena lasciato l'ospedale di Brindisi Veronica Capodieci, la ragazza di 16 anni rimasta ferita in maniera gravissima nell'esplosione. Le condizioni sono stabili. Quattro i chirurghi che sono dovuti intervenire in sala operatoria per la ricostruzione della gabbia toracica devastata dall'esplosione. Ora la ragazza è in viaggio verso l'ospedale Fazzi di Lecce dove sarà ricoverata nel reparto di rianimazione. Il direttore sanitario dell'Asl Brindisi, Graziella Di Bella, nel bollettino medico aggiornato alle 15 informa ancora che un'altra delle pazienti ricoverate è stata sottoposta ad intervento chirurgico da parte degli ortopedici e dei chirurghi plastici "in quanto presenta ustioni, perdita di sostanza e fratture". Le sue condizioni "sono gravi ma stabili". Un'altra paziente - rende noto la dott.ssa Di Bella - è attualmente in sala operatoria "in quanto sottoposta ad intervento di toilette chirurgica per ferite profonde agli arti inferiori". "Per il resto dei pazienti - conclude il direttore sanitario - si confermano le notizie diffuse attraverso il precedente bollettino"."Adesso il Paese deve essere unito. Nessun passo indietro di fronte al barbaro atto di Brindisi. Esponiamo subito un drappo bianco alle finestre e indossiamo un fazzoletto bianco". Lo propone sul suo profilo facebook il sindaco di Napoli Luigi de Magistris. Il Comune di Napoli, che esporrà un drappo bianco sulla facciata di Palazzo San Giacomo, conferma l'appuntamento in piazza Municipio alle 18.30, così come è nato spontaneamente in rete.Il ministro dell'interno Anna Maria Cancellieri e della giustizia Paola Severino saranno lunedì a Brindisi per partecipare a una riunione operativa con inquirenti e forze dell'ordine sull'attentato nel quale è morta oggi una studentessa. I due ministri avranno anche incontri con i rappresentanti delle istituzioni. Un "attentato odioso" per il quale la Francia esprime all'Italia "tutta la più profonda solidarietà". Così il presidente francese, Francois Hollande, ha in un comunicato inviato dall'Eliseo espresso la sua vicinanza al Paese colpito dall'attentato davanti alla scuola di Brindisi. "Voglio esprimere - ha detto Hollande che si trova insieme a Monti al G8 di Camp David - questa emozione e questa solidarietà al premier Mario Monti". "Viva emozione" per il tragico evento è stato anche espresso dal premier francese Francois Ayrault che ha parlato di "orrendo attentato" e ha assicurato al popolo italiano e al suo governo governo "tutto il sostegno della Francia". Veronica Capodieci, la ragazza di 16 anni gravemente ferita nell'attentato di questa mattina a Brindisi, sta per essere trasferita nell'ospedale "Vito Fazi" di Lecce appena sarà in grado di farlo. L'operazione chirurgica, ancora in corso all'ospedale di Brindisi, prevede la ricostruzione della gabbia toracica e della parete addominale, oltre a quella di organi lesi come polmoni, stomaco e fegato.  Sospesa in tutta Italia la Notte dei Musei prevista per questa sera. Lo ha deciso il ministro dei beni culturali Lorenzo Ornaghi in seguito all'attentato di Brindisi. Era figlia unica Melissa Bassi, di Mesagne (Brindisi), la studentessa sedicenne morta nell'attentato dinamitardo. Il papà di Melissa è un operaio, fa il piastrellista, e la mamma è una casalinga. "Era figlia unica - racconta il sindaco di Mesagne, Franco Scoditti, dopo aver incontrato i genitori - e ovviamente era una ragazza molto amata e coccolata, era la gioia di questi genitori che vivevano per lei". "Il papà e la mamma della ragazza sono tornati a Mesagne dopo essere stati nell'obitorio dell'ospedale di Brindisi e ora - racconta il sindaco - sono nella loro casa, distrutti dal dolore. Quando li ho incontrati non sono riuscito purtroppo a trovare parole di conforto". "Ho avuto una lunga telefonata con il presidente del Consiglio, Mario Monti, che mi ha chiamato dagli StatI Uniti e mi ha pregato di comunicare alla comunità pugliese, alla città di Brindisi, la vicinanza del governo, il dolore, lo sgomento e la rabbia". Lo ha detto il presidente della Regione Puglia, Nichi Vendola, ai giornalisti. "E' un momento - ha continuato Vendola - in cui tutte le istituzioni devono stringersi attorno ai famigliari delle persone colpite, tutte le istituzioni devono stringersi a difesa della convivenza civile, a difesa del sentimento di umanità che oggi è stato ferito da un evento delittuoso che definire bestiale è un eufemismo". Veronica Capodieci, la ragazza di 16 anni gravemente ferita nell'attentato di questa mattina a Brindisi, potrebbe essere trasferita nell'ospedale "Vito Fazi" di Lecce appena sarà in grado di farlo. Lo riferisce l'emittente locale Tele Norba. L'operazione chirurgica, ancora in corso all'ospedale di Brindisi, prevede la ricostruzione della gabbia toracica e della parete addominale, oltre a quella di organi lesi come polmoni, stomaco e fegato.   Il procuratore nazionale antimafia, Pietro Grasso, è arrivato poco fa in prefettura a Brindisi per partecipare alla riunione del Comitato per la sicurezza e l'ordine pubblico al quale partecipano i vertici delle forze dell'ordine e della magistratura ed è presieduto dal prefetto, Nicola Prete.Nella riunione si farà il punto sulle indagini riguardanti l'attentato alla scuola 'Morvillo Falcone'.Il Presidente del Consiglio, Mario Monti, ha disposto l'esposizione delle bandiere a mezz'asta per oggi e per i prossimi tre giorni e ha espresso telefonicamente al sindaco di Brindisi, Cosimo Consales, e al presidente della Regione Puglia, Nichi Vendola, solidarietà e cordoglio con la preghiera di trasmettere tali sentimenti ai giovani e alle famiglie colpiti così duramente dal vile atto omicida. "L'attentato di questa mattina a Brindisi ha pochi precedenti in termini di ferocia e di mancanza di umanità. Esprimo il mio dolore e sono vicino ai familiari dei ragazzi colpiti. Questo nuovo episodio criminale alimenta un clima di tensione che cerca di mettere alla prova la tenuta delle nostre istituzioni democratiche". Così l'ex premier Silvio Berlusconi commenta l'attentato sottolineando che "come in altri momenti drammatici, la risposta che dobbiamo dare a simili atti di terrorismo e di destabilizzazione, è nell'unità e nella concordia di tutte le forze politiche, sociali, e culturali del nostro Paese"."Vile attacco al futuro della nostra società, a chi ogni giorno lotta contro le mafie, a chi vive di speranze e sogna un domani migliore": lo dice il Custode del Sacro convento di Assisi, padre Giuseppe Piemontese, a proposito dell'attentato di Brindisi. In piazza, davanti ai Comuni, con fazzoletti bianchi e striscioni che avvertono "qualsiasi cosa farete, non ci fermerete": è questa la risposta degli studenti all'attentato di stamani a Brindisi. "Siamo scossi, pieni di dolore e rabbia per ciò che è accaduto", dicono l'Unione degli universitari e la Rete degli studenti che hanno promosso la mobilitazione. "Vogliamo reagire subito non possiamo stare zitti" concludono le due associazioni invitando gli studenti a scendere in piazza oggi pomeriggio in tutto il Paese. I resti di un timer (e non di un telecomando) sono stati trovati dagli investigatori nei pressi della scuola Morvillo FalconE dinanzi al cui ingresso è stato compiuto un attentato dinamitardo che ha provocato la morte di una studentessa. Lo si è appreso da fonti investigative.Il direttore sanitario della Asl di Brindisi, Graziella Di Bella, ha diramato il bollettino medico relativo ai feriti ricoverati presso l'ospedale Perrino, ricordando che un'altra paziente è deceduta presso il pronto soccorso. "Due pazienti sono ricoverati in chirurgia plastica, di cui una con ferite profonde agli arti inferiori da avviare in sala operatoria e un'altra paziente con ustioni sul 20% del corpo di primo e secondo grado. Due pazienti sono ricoverate nel centro ustioni in prognosi riservata, di cui una attualmente in sala operatoria e un'altra con il 40% di ustioni di cui il 30% di terzo grado, in condizioni stazionarie. Una paziente è ricoverata nel reparto di rianimazione in prognosi riservata, in sala operatoria con lesioni da scoppio a prevalenza toracica. Due pazienti sono stati dimessi dal pronto soccorso per otalgia da scoppio. Altri tre sono stati dimessi con reazione ansiosa ad avvenimento"Il ministro dell'Interno Anna Maria Cancellieri riferirà in aula al Senato nella seduta di martedì 22 maggio, alle 16,30, sul gravissimo attentato di questa mattina a Brindisi. Lo riferisce un comunicato di Palazzo Madama.Lo sport si ferma in memoria della vittima dell'attentato di Brindisi. Il presidente del Coni, Gianni Petrucci, ha infatti invitato le Federazioni sportive, le Discipline associate e gli Enti di promozione a far osservare un minuto di silenzio in occasione di tutte le manifestazioni sportive, previste nel weekend, per ricordare la studentessa morta nell'attentato avvenuto questa mattina davanti all'Istituto Morvillo-Falcone di Brindisi. "Cui prodest questo attentato? Alla criminalità brindisina, il cui territorio sarà controllato da tutti corpi di polizia per mesi? Alla mafia siciliana, che si vendica così della commemorazione della morte di Falcone? Cui prodest la morte di una ragazza che andava a scuola?". Beppe Grillo non avanza risposte ma si trincera dietro interrogativi per tentare una prima lettura dell'attentato di Brinidisi. Dubbi che richiamano altri periodi della storia nazionale, cui Grillo si richiama apertamente: "Coincidenze? Io ho smesso di crederci da tempo, da quando ho visto da bambino per la prima volta Andreotti in televisione", dice a proposito del legame tra il nome della scuola e il passaggio della carovana della legalità. Non solo: "Ancora una volta non siamo stati in grado di proteggere i nostri ragazzi. Gli italiani lo pensano e io lo dico: da tempo ci si aspettava una bomba come questa, era nell'aria elettrica come prima di un temporale"."Non daremo loro tregua. Li prenderemo e si pentiranno di questa nefandezza". Lo dice il capo della polizia, Antonio Manganelli, commentando l'attentato a Brindisi. "A voi, autori di questo grave atto, chiedo di pentirvi e di costituirvi. Questo attentato non può restare impunito, ma anche voi riprendetevi dignità umana e sociale". Sono parole dell'arcivescovo di Brindisi e Ostuni, monsignor Rocco Talucci. "Il Presidente della Repubblica, Giorgio Napolitano, esprime il suo profondo dolore per la perdita della giovane vita di Melissa stroncata dal barbaro attentato di questa mattina a Brindisi, per le gravissime condizioni di Veronica e per le ferite riportate da altre ragazze dell'Istituto professionale intitolato a Giovanni Falcone e Francesca Morvillo". E' quanto si legge in una nota del Quirinale. "Nello stringersi con affettuosa solidarietà ai famigliari e alla comunità scolastica - continua la nota - il Capo dello Stato auspica e sollecita il più rapido ed efficace svolgimento delle indagini volte a individuare la matrice e i responsabili di questo sanguinoso attacco alla convivenza civile"."La pista a sfondo mafioso, al momento, mi appare come la più attendibile. Lo dico per il luogo e la tempistica con cui è avvenuto: la scuola intitolata a Francesca Morvillo e la giornata di commemorazione delle stragi mafiose mi fanno pensare a questo". Lo ha detto Alfredo Morvillo, procuratore a Termini Imerese e fratello di Francesca Morvillo, la moglie di Falcone uccisa nella strage di Capaci. "Naturalmente gli investigatori e tutti noi che facciamo questo mestiere - ha chiarito Morvillo - siamo abituati ad indagare su tutte le ipotesi, senza tralasciare alcuna pista". "Il dolore è insopportabile. Fatto grave come stragi di via Capaci e via D'Amelio". E' il messaggio con cui Michele Emiliano, sindaco di Bari e per anni magistrato della Dda a Brindisi, ha commentato su twitter l'esplosione di un ordigno davanti alla scuola 'Morvillo Falcone', che ha causato la morte di una 16enne. L'attentato "è un fatto assolutamente orribile e vile, tanto più degno di esecrazione in quanto avvenuto nei pressi di una scuola". Così il portavoce vaticano, padre Federico Lombardi, che invita "tutto il Paese a reagire con decisione alle tentazioni di violenza e alle provocazioni terroristiche". L'ordigno esploso davanti l'Istituto Morvillo-Falcone potrebbe essere stato attivato con un telecomando a distanza. E' quanto trapela dagli ambienti investigativi di Brindisi. Se l'indiscrezione venisse confermata prenderebbe sempre più corpo l'ipotesi che l'attentato sarebbe stato organizzato nei minimi dettagli e per uccidere. "Ho appena visto quello che hanno fatto a Brindisi... non ho parole!". Flavia Pennetta commenta così sul proprio profilo di Twitter i tragici fatti di Brindisi. L'azzurra del tennis è nata nel capoluogo pugliese: "Sono vicina a tutte le persone coinvolte, un abbraccio", scrive ancora la Pennetta."Ora o mai più bisogna essere tutti uniti contro questa strage, questo attacco alle istituzioni, non solo per difendere il Paese da questo ritorno stragista e terroristico. O la stronchiamo immediatamente, questa fase terroristica, o il nostro Paese è destinato a una guerrà civile". E' il primo commento del leader dell'Idv, Antonio Di Pietro, all'attentato di Brindisi, espresso durante la sua partecipazione, a Lanciano, a un convegno con studenti dell'Itcg "Enrico Fermi". "Tutti insieme - ha proseguito Di Pietro - dobbiamo trovare la migliore risposta, sul piano della repressione e prevenzione, nei confronti di questi delinquenti mafiosi che, evidentemente, non vogliono sentir parlare di legalità, pari opportunità e di Paese democratico. Siamo al ritorno di una strategia stragista soprattutto di tipo mafioso. Bisogna rafforzare dappertutto, anche nelle scuole, la cultura della legalità".Il ministro della Giustizia Paola Severino ha espresso "orrore e raccapriccio" per quanto accaduto a Brindisi."E' confermata la manifestazione di oggi alle 18 - ha detto il coordinatore nazionale della Carovana antimafia, Alessandro Cobianchi -. Confermiamo la manifestazione insieme al comune, manteniamo le iniziative delle visite ai beni confiscati, annulliamo la festa a Lecce". Sulla matrice, tuttavia, Cobianchi mantiene cautela: "è un attentato tremendo - dice - che non può essere ridimensionato, perché ci sono le bombole di gas, c'è un detonatore ed anche se la matrice non è chiara, questo ordigno è collocato davanti a una scuola, che ha un nome simbolico, in una giornata simbolica, a ridosso di un anniversario simbolico". Cobianchi, vicino al luogo dell'attentato alla scuola "Morvillo Falcone", ha riferito ancora che alla manifestazione di oggi parteciperanno don Luigi Ciotti, presidente di Libera, Paolo Beni, presidente nazionale Arci e Susanna Camusso, segretario nazionale Cgil."Oggi dobbiamo dare una risposta forte e chiara ai barbari , a chi osato fare quello che neanche si può immaginare: spezzare la vita di giovani, spezzare la vita dei figli , portare la strage, il sangue davanti ad una scuola, ordire una strage di ragazzini e ragazzine è il delitto più orrendo". E' il commento del governatore della Puglia Nichi Vendola al sanguinoso attentato all'istituto Morvillo Falcone di Brindisi. "Oggi - aggiunge - dobbiamo poter dire a questi assassini che saranno fermati e colpiti, che la coscienza civile e democratica di Brindisi, della Puglia, di tutta Italia li manderà all'inferno".Per Paola Ciannamea, direttore generale dell'Asl di Brindisi, le condizioni di Veronica Capodieci, la ragazza rimasta coinvolta nell'esplosione, sono gravi ma stabili. Quattro in tutto i feriti, uno è ancora in sala operatoria.Il ministro dell'Interno Annamaria Cancellieri è in contatto con il premier Mario Monti, negli Usa per il G8, e il Capo dello stato Giorgio Napolitano. "Li tengo informati passo passo" ha detto intervistata da TgSky24. Il presidente del Consiglio, in particolare - ha riferito Cancellieri - "è molto addolorato e partecipe".Un comitato per l'ordine e la sicurezza è stato convocato d'urgenza in prefettura a Bari.Le auto della polizia stradale sono quasi tutte impiegate per le staffette per il trasporto di plasma e sangue dai centri della provincia barese a Brindisi.Gli artificieri di carabinieri e polizia stanno passando al setaccio le scuole di Bari e provincia intitolate a Giovanni Falcone e Paolo Borsellino alla ricerca di eventuali ordigni. Si tratta di una direttiva arrivata nel capoluogo pugliese direttamente dalla direzione centrale antiterrorismo. I controlli saranno estesi anche a tutte le altre scuole.Oltre alle perquisizioni e ai controlli sull'alibi di diverse persone in tutta la zona, gli investigatori stanno controllando il traffico telefonico e i movimenti delle celle telefoniche con la collaborazione di tutte le compagnie. Una manifestazione di piazza è stata organizzata per le 18 in piazza Vittoria, "solo per testimoniare - dice il sindaco Mimmo Consales - "che questa è una città sana, democratica che saprà reagire a questa barbarie. Non ci resta che pregare per questi nostri figli che lottano fra la vita e la morte". Una modalità strana, una dinamica insolita. Un'esplosione che non avrebbe ragione di essere. Secondo quanto riferitoda fonti dell'intelligence, l'episopdio di questa mattina non è di così chiara attribuzione. La pista seguita dagli inquirenti, però, sembra essere proprio quella mafiosa. "Ma la mafia non usa le bombole a gas, ma il tritolo - spiega ancora la fonte, che chiede l'anonimato- la mafia, forse, non avrebbe neanche avuto un motivo per uccidere delle studentesse". Il dettaglio importante da attendere, secondo l'intelligence, è capire qual è stato il meccanismo di innesco dell'ordigno: "Due bombole sono materiale esplosivo, ma devono essere innescate. Dall'innesco si può già capire da chi è stato fatto l'ordigno, se da un tecnico o da un tecnico improvvisato".Il procuratore Grasso ha preferito non rilasciare dichiarazioni prima di poter "capire meglio" quanto accaduto. Durante il suo intervento alla presentazione, in Cattolica, di un corso di alta formazione per amministratori giudiziari di aziende e beni sequestrati e confiscati, ha spiegato che sarebbe stato breve perché "Fervono indagini.Dovrò andare subito a Brindisi. Sono qui ma la mia mente è altrove". "Qualsiasi sia la matrice, oggi lo Stato ha subito un duro colpo al cuore. Chiunque abbia commesso questo ignobile gesto non si illuda in un cedimento da parte di tutti noi. L'impegno nei confronti di questi episodi sarà sicuramente sempre più forte, non solo da parte della società civile ma dello Stato". Lo ha detto Maria Falcone, sorella del magistrato ucciso nella strage di Capaci, commentando il tragico episodio di Brindisi. Nel pomeriggio a Palermo si terrà un sit-in davanti all'albero Falcone, per manifestare indignazione ma anche solidarietà ai familiari delle vittime: "Se non vado a Brindisi - dice Maria Falcone - ci sarò".Una ragazza di sedici anni dilaniata dallo scoppio di un ordigno, una ridotta in fin di vita, tre ragazze con ustioni su tutto il corpo, due delle quali in gravi condizioni e una probabilmente perderà gli arti inferiori, altre cinque persone colpite in maniera meno grave: è il bilancio dell'attentato. Le persone in condizioni meno gravi sono tre studenti che vengono soccorsi in ospedale per forti manifestazioni da ansia e due passanti che vengono curati perché colpiti da otalgie a causa dello scoppio."Sono viva per miracolo, sarei dovuta essere lì, come ogni giorno a quell'ora invece ho capito male il luogo di un appuntamento e mi trovavo in quel momento in un altro posto della città. Sono sconvolta". A parlare è Giulia una ragazza che frequenta il quarto anno dell'istituto professionale Morvillo-Falcone. Dopo l'attentato davanti alla scuola di Brindisi il ministro dell'Interno Annamaria Cancellieri ha telefonato al prefetto Nicola Prete e ora segue personalmente la vicenda. E' stato inviato sul posto il vicecapo della polizia, Francesco Cirillo, che coordinerà le operazioni e le indagini degli investigatori. Lunedi il ministro cancellieri sarà a Brindisi per una riunione in prefettura con tutti gli esponenti nazionali delle forze dell'ordine per il comitato nazionale dell'ordine e della sicurezza pubblica. Brindisi.  "Dirlo adesso sarebbe superficiale, non abbiamo elementi per dire con certezza" che si tratta di un attentato di mafia. "Stiamo lavorando a fondo e prima di dire qualcosa vogliamo essere molto attenti e molto equilibrati". L'atto così come è avvenuto "non è consueto" negli attentati di mafia.Smentita la notizia della morte di una seconda ragazza nell'attentato davanti alla scuola. La studentessa, gravemente ferita, Veronica Capodieci, è ancora nella sala operatoria del quinto piano dell'ospedale brindisino. Le sue condizioni sono disperate. I giovani del Prc stanno organizzando manifestazioni e sit-in in tutta Italia per protestare contro l'attentato criminale di Brindisi. "Non aspetteremo la sentenza della Cassazione per reagire", dichiarano in una nota. "Tre bombe - scrivono in un comunicato - hanno ucciso questa mattina davanti ad un Istituto professionale di Brindisi una ragazza di 16 anni e ne hanno ferite altre sette. Forse è presto per affermare con certezza i nomi dei responsabili. Ma certo non aspetteremo le sentenze della Cassazione per esprimere la nostra indignazione e per dire che la Storia di questo nostro Paese la conosciamo fin troppo bene"."Un pensiero a Melissa e alle vittime. Ciò che mi distrugge è che l'obiettivo fosse proprio la scuola", lo ha scritto su Twitter Roberto Saviano, sottolineando che "molti sono concordi su Sacra corona unita". Dietro l'attentato all'istituto Morvillo-Falcone potrebbe celarsi un messagiO della Sacra Corona Unita. L'ipotesi investigativa prende sempre più corpo a poco più di tre ore dall'esplosione. Negli ambienti investigativi si fa notare che la Scu è un'organizzazione che ha una grande disponibilità di armi ed esplosivo grazie ai collegamenti con la criminalità organizzata dei Paesi dei Balcani. C'e da ricordare che il 9 maggio scorso gli investigatori avevano portato a segno un brutto colpo contro la criminalità organizzata arrestando, a Mesagne, 16 persone accusate di associazione per delinquere di stampo mafioso, estorsione, porto illegale di armi da fuoco, danneggiamento aggravato e incendio aggravato.L'attentato di oggi, sottolineano fonti investigative, potrebbe rappresentare una sorta di strategia della tensione, come quella attuata dalla mafia, tra il 27 e 28 luglio 1993, fuori il territorio siciliano: strage dei Georgofili a Firenze (5 morti); strage in via Palestro a Milano (5 morti) e, infine, le bombe a Roma a San Giovanni in Laterano e a San Giorgio in Velabro (che non provocarono vittime)."E' un attentato terroristico e criminale, un atto barbaro che colpisce i ragazzi, l'intera comunità brindisina e noi tutti". Lo dichiara il presidente del Copasir, Massimo D'Alema in una nota. "Lo Stato - prosegue D'Alema - dovrà mobilitarsi con tutte le sue energie per individuare e punire i responsabili di questo orrore. Stiamo seguendo gli sviluppi della vicenda, che sarà oggetto dell'audizione presso il Comitato parlamentare per la sicurezza della Repubblica dell'Autorità delegata, prefetto Gianni De Gennaro, già in calendario per giovedì prossimo"."C'è un clima torbido nel paese. Il mostruoso attentato di Brindisi ne è la riprova. Reagire con fermezza e tutti insieme". E' il commento, su Twitter, del segretario generale della Cisl, Raffaele Bonanni."Angoscia e sgomento" sono state espresse dal presidente della Camera dei deputati, Gianfranco Fini. "La volontà assassina che ha prescelto, con logica disumana, ragazzi inermi come bersaglio di un folle e vile disegno - ha affermato il presidente Fini - richiama su di sè la condanna più ferma di tutti gli italiani. Nessuno sforzo deve essere risparmiato per individuare e punire i responsabili. Esprimo la più intesa vicinanza mia personale e della Camera dei deputati ai familiari della studentessa rimasta vittima nell'esplosione e la più profonda solidarietà ai ragazzi feriti"."Un atto di insensata e brutale violenza. Aver colpito dei giovani è disumano ed esaspera il nostro dolore. Nostro pensiero a loro". E' il commento della Cgil Nazionale, su Twitter, dopo l'esplosione davanti alla scuola di Brindisi."Ogni attentato alla vita  è un atto ignobile ma questo gesto, gravissimo e sciagurato, rivolto a giovani studenti che stanno costruendo il proprio  futuro è - se possibile - ancor  più vile": lo dice Piero Gnudi, Ministro per gli Affari Regionali, il Turismo e lo Sport. "Le ipotesi sono tutte aperte e occorre vagliare tutti gli elementi per verificare se si tratta del gesto di un folle.... Ma quella scuola ha un nome importante...". E' il commento a caldo del fondatore di Libera Don Ciotti, dai microfoni di SkyTg24, al sanguinoso attentato all'Istituto professionale Morvillo Falcone di Brindisi.La scuola Morvillo Falcone aveva vinto il primo premio della prima edizione del concorso sulla legalità. Lo ricorda il portale studentesco Universinet. it che chiede con forza "una immediata reazione dello Stato contro la barbarie terroristica di stampo mafioso che ha colpito un istituto da sempre impegnato in prima linea per promuovere la cultura della legalità contro tutte le mafie". Il medico primario dell'ospedale Perrino di Brindisi, Luigi Lanzillotti, ha parlato della prognosi della ragazza gravemente ferita nell'esplosione: "Per il momento non possono essere date notizie. L'intervento è ancora in corso, è molto delicato e non è prevedibile la durata. Potrebbe durare ancora delle ore".Il presidente del Senato, Renato Schifani esprime "sgomento e profonda indignazione per l'accaduto". "E' un atto criminale di gravità inaudita - sottolinea il presidente Schifani - sul quale occorre fare al più presto piena luce, assicurando subito i responsabili alla giustizia"."Sono le grandi tragedie del Paese che tornano continuamente, a ondate", così Romano Prodi ha commentato l'esplosione dell'ordigno a Brindisi. "Adesso - aggiunge l'ex premier a margine di un convegno del Pd a Bologna - cercheremo di saperne un po' di più, ma quando stamattina ho visto la notizia sono rimasto impietrito. Davanti alla scuola... una specie di copione già visto". "A vent'anni dalla strage in cui persero la vita i giudici Falcone e Morvillo, davanti a una scuola dedicata alla loro memoria, è stato sferrato un vile colpo al cuore del Paese che paga, ancora oggi, un tributo di sangue. Sono addolorato e sconvolto dal gravissimo attentato che ricorda con quanta violenza si possa agire contro lo Stato, mietendo vittime innocenti". Lo afferma in una nota il segretario del Pdl Angelino Alfano. "Noi - aggiunge - siamo un Paese che ha lottato duramente per ripudiare tutto questo, da qualsiasi parte fosse provenuto: mafia, terrorismo, criminalità. E ancora lotteremo, con più forza, perché questo sconcertante attentato resti isolato e perché ogni eventuale recrudescenza di innominabili strategie del terrore venga stroncata sul nascere. Mi stringo con affetto, in questo giorno di immenso dolore, ai familiari della giovane vittima e dei feriti". "E' stato fatto per uccidere: a quell'ora le ragazze entravano, proprio a quell'ora. Fosse accaduto alle 7,30 non ci sarebbe stata nessuna conseguenza". Lo dice Angelo Rampino, il preside dell'Istituto professionale Morvillo Falcone di Brindisi dove stamani è avvenuta l'esplosione.  Riunione in procura a Brindisi per fare il punto sull'esplosione dell'ordigno davanti alla scuola  Morvillo Falcone. Oltre al procuratore di Brindisi, Marco Dinapoli, è presente anche il procuratore della direzione distrettuale antimafia di Lecce, Cataldo Motta, il dirigente della squadra mobile, Francesco Barnaba e il sostituto Milto Stefano De Nozza."L'attentato di Brindisi che colpisce ragazzi inermi suscita sentimenti di orrore e di gigantesca rabbia". Lo ha ha detto, in una dichiarazione il presidente dei senatori del Pdl, Maurizio Gasparri, secondo il quale "occorre stroncare con assoluta determinazione ogni forma di criminalità e illegalità. Ed è necessaria un'azione investigativa che consenta di colpire con immediatezza gli assassini".Polizia, Carabinieri e Guardia di Finanza stanno facendo perquisizioni nelle abitazione di noti pregiudicati della città e stanno controllando i loro alibi riguardo ai movimenti delle ultime ore. L'ordigno esploso davanti all' istituto Morvillo-Falcone potrebbe essere collegato a una serie di episodi avvenuti nella zona nei giorni scorsi. E' una delle ipotesi che si sta facendo strada tra gli investigatori che stanno cercando di capire la matrice dell'esplosione. Tra gli episodi all'attenzione degli investigatori c'è, innanzitutto, un attentato avvenuto nella notte tra l'1 e il 2 maggio a Mesagne ai danni del presidente della locale associazione antiracket, Fabio Marini. L'auto di Marini venne completamente distrutta da un ordigno e ora gli investigatori vogliono capire se ci sono similitudini tra quell'ordigno e le bombole di gas esplose davanti alla scuola. Qualche giorno dopo, la notte tra l'8 e il 9 di maggio , sempre a Mesagne, un'operazione della polizia ha portato all'arresto di 16 persone accusate a vario titolo di associazione a delinquere con finalità mafiose, droga ed estorsione. Un' operazione contro esponenti della sacra corona unita e che si è in parte anche basata sulle dichiarazioni di un pentito. Gli investigatori vogliono quindi capire se vi possa essere un collegamento. "Siamo di fronte ad un episodio orribile, ad una attacco feroce che, persino per il luogo scelto, riporta alla memoria le pagine più nere degli anni novanta, di una criminalità che assume le forme del terrorismo. Per prima cosa voglio esprimere la mia vicinanza ai ragazzi colpiti e feriti, alla città di brindisi". Lo dice walter veltroni, in una nota. Il deputato del P, membro della Commissione antimafia, spiega che "questo feroce attentato deve suscitare una risposta forte e unanime, da parte dello stato come da parte dei cittadini e di tutte le forze politiche e sociali: l'impegno contro la mafia e la criminalità organizzata come quello contro i segnali di un ritorno terroristico deve essere massimo".Il prefetto di Brindisi sulle bombole di gas usate come ordigni. "La particolare tipologia fa di questo attentato un attentato anomalo. C'è solo un precedente a Genova, contro obiettivi istitituzionali. Mai colpita una scuola nella nostra storia"."Voglio esprimere dolore e indignazione per il più aberrante dei delitti che si è consumato questa mattina a Brindisi". Questo il commento del segretario nazionale del Partito Democratico, Pier Luigi Bersani. "Esprimo - aggiunge - solidarietà alle vittime e alle loro famiglie e chiedo che tutti assieme si reagisca per avere verità e colpire gli infami e garantire serenità alla nostra democrazia e alla vita quotidiana dei cittadini".Il provveditore Francesco Capobianco, 50 anni di scuola, insegnante e preside. "Sconcerto e incredulità - dice - è un'assurdità . Queste bombe colpiscono una popolazione studentesca inerme, è incredibile che gli studenti possano esssre bersaglio di attentati di questa natura. Incredibile. Non sappiamo domani quale matrice sarà scoperta dietro queste bombe ma sicuramente possiamo parlare di follia e di non senso. perché è impossiabile fda trovare". "Poteva essere una strage. Pochi minuti dopo sarebbero arrivati tutti i ragazzi, sarebbe successa una tragedia infinita". A parlare all'agenzia dire è Salvatore Giuliano, preside dell'istituto superiore 'Majorana' di Brindisi, che ha nove classi nella sede dell'istituto 'Morivillo-Falcone' guidato dal preside Angelo Rampino. "Quello che si vede fuori dall'istituto è impressionante - prosegue il preside - ci sono quaderni zuppi di sangue, brandelli di oggetti. L'esplosione l'hanno sentita in tutta Brindisi, non era certo una azione dimostrativa".E' stata operata Veronica Capodieci, la ragazza gravemente ferita nell'esplosione operata nell'ospedale Perrino. Al momento i sanitari sono ottimisti rispetto alle sue condizioni, nonostante la situazione sia ancora critica. Tra i feriti c'è anche la sorella, Vanessa. A quanto si apprende, il Presidente della Repubblica, Giorgio Napolitano, informato dal ministro dell'Interno, Annamaria Cancellieri, del primo angoscioso bilancio dell'esplosione di un ordigno davanti a una scuola dedicata a Giovanni Falcone e Francesca Morvillo a Brindisi, sta seguendo gli sviluppi delle indagini con apprensione e partecipe vicinanza ai familiari della vittima, ai feriti e all'intera collettività brindisina. "I primi a soccorrere i ragazzi feriti sono stati un docente, un collaboratore scolastico e un tecnico della scuola che si trovavano nei pressi dell'entrata. Il loro racconto è stato di una forte esplosione che ha lasciato a terra diversi studenti". A raccontarlo è Valeria Vitale, direttrice amministrativa dell'istituto Morvillo Falcone. "I ragazzi sono sotto shock - racconta - e il preside è subito andato in ospedale".Sono momenti di ansia per la ragazza gravemente ferita dall'esplosione in sala operatoria. Sembra che abbia gravissime ustioni su tutto il corpo.Non sono state evacuate le scuole a Brindisi ma sono state abbandonate dagli studenti e dagli alunni che i genitori hanno preferito riportare a casa. Lo spiega il sindaco, Mimmo Consales, arrivato sul luogo dell'attentato per poi raggiungere l'aopedale. "Le nostre preoccupazioni in questo momento - dice Consales - sono tutte per le condizioni degli studenti feriti".Il ministro dell'Istruzione Francesco Profumo, che oggi avrebbe dovuto partecipare a Torino al convegno organizzato dal Pd "La scuola che cambia", si sta recando invece a Brindisi, dove questa mattina davanti all'Istituto Falcone Morvillo si è verificata una potente esplosione, che ha provocato la morte di una studentessa e ferimento di altri sette ragazzi."Un attacco della criminalità organizzata senza precedenti". E' il primo commento del sindaco di Brindisi Cosimo Consales all'esplosione dell'ordigno davanti all'istituto professionale Morvillo Falcone. Un addetto impiegato della procura, i cui uffici si affacciano proprio sulla scuola, ha assistito all'esplosione. Ha raccontato di una scena infernale, qualcosa di inimmaginabile. "Stavo aprendo la finestra e la deflagrazione mi è' arrivata addosso. Ho visto i ragazzi a terra, tutti neri, i libri erano in fiamme. Una scena terrificante. Sono ragazzini, chi è che ha potuto fare una cosa simile". Il magistrato conferma che sono  tre gli ordigni, con punti di innesco differenti. Sul posto stanno arrivando il capo della polizia Francesco Cirillo e il prcuratore antimafia Cataldo Motta.Incredulità per quanto accaduto a Brindisi, che piange la morte di Melissa Bassi e teme per le sorti di un'altra studentessa dell'istituto per i servizi sociali, frequentato soprattutto da ragazze. Solo due settimane fa alla vigilia delle elezioni, un grave attentato aveva fatto saltare in aria l'auto del presidente antiracket di Mesagne, Fabio Marini. Il presidente della Regione Puglia Nichi Vendola si sta recando sul luogo dove stamani è esploso un ordigno, in via Galanti, a Brindisi, davanti all'Istituto professionale 'Morvillo-Falcone'. Qui si trova l'assessore regionale alla Protezione Civile, Fabiano Amati: "Ci sono i vigili del fuoco - racconta - non ci sono studenti, un muro della scuola è completamente annerito e ci sono detriti ovunque. E' un disastro". Vendola e Amati andranno poi nell'ospedale per incontrare i feriti. Centinaia di studenti sono ammassati dietro alle transenne e altri sono andati in ospedale. La notizia della morte della ragazza è stata confermata anche dal pronto soccorso, dove gli studenti sono scoppiati in lacrime. Tanti anche i genitori che sono arrivati sul posto e cercano i figliL'assessore Amati ha confermato il decesso di una ragazza, un'altra si trova in sala operatoria in gravissime condizioni.Tutti gli istituti scolastici della città di ogni ordine e grado sono stati evacuati. Due esplosioni di fronte all’istituto professionale Morvillo Falcone di Brindisi. Secondo la Protezione civile una studentessa è morta e altri sette ragazzi sono rimasti feriti - un altro sarebbe in pericolo di vita -, immediatamente trasferiti nell’ospedale Perrino. L'attentato si è scatenato poco prima delle otto. L'edificio, a trenta metri dal tribunale, è stato immediatamente sgomberato, e il Palazzo di giustizia è circondato da forze dell’ordine e artificieri di carabinieri e polizia. Le schegge prodotte dalle esplosioni hanno raggiunto negozi a duecento metri di distanza, scardinando addirittura una saracinesca, al di là del vialone, a trenta metri dal tribunale. A quanto pare gli ordigni - sarebbero tre - sono stati collocati su un muretto vicino a una scuola. I ragazzi sarebbero rimasti feriti mentre passavano di lì e stavano entrando per le lezioni. Dopo le deflagrazioni, in rapida successione, scene di panico e disperazione di fronte all’edificio, rimasto intatto. Non si capisce ancora a chi possa essere addebitato l’incredibile gesto. Ma colpisce una coincidenza: oggi a Brindisi farà tappa la Carovana della legalità