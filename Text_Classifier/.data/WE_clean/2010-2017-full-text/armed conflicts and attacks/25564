Tweede omgekomen kamikaze Zaventem geïdentificeerd als Najim...
Lang bleef Najim Laachraoui (24) de onbekende terrorist. Zijn DNA werd gevonden in een huis in het Waalse Auvelais, waar de bommen voor de aanslagen van Parijs werden gemaakt. En nog een tweede keer in het huis in Schaarbeek, waar hij samen met Salah Abdeslam (26) net na de aanslagen onderdook.  Voorts werden ook sporen van hem gevonden op explosief materiaal dat gebruikt werd bij de aanslagen op 13 november in de Franse hoofdstad.
Daarenboven vermoedden de speurders dat diezelfde man kort na de aanslagen onder de valse naam Soufiane Kayal vanuit Brussel geld stortte op de rekening van Hasna Ait Boulahcen, de nicht van Abdelhamid Abaaoud (28), het 'brein' achter de aanslagen in Parijs. Het doel was toen om vanuit haar flat in Saint-Denis een tweede serie aanslagen in Parijs voor te bereiden. Van die storting via Western Union bestonden camerabeelden, en zijn opsporingsfoto werd verspreid.
Laachraoui groeide op in Schaarbeek samen met zes broers en zussen. Hij is van opleiding elektromechanicus en wordt ervan verdacht de bommen gemaakt te hebben voor de recente aanslagen.  Laachraoui heeft geen criminele voorgeschiedenis. Hij vertrok al in 2013 naar Syrië. Hij stond op de Ocad-lijst van Syriëstrijders.
Eerder vandaag raakte bekend dat de andere zelfmoordterrorist van de aanslag in Zaventem Ibrahim El Bakraoui (30) is. Zijn broer Khalid El Bakraoui (27) blies zichzelf op in de metro nabij Maalbeek.