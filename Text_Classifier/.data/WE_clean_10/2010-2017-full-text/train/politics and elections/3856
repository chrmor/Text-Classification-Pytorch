Marathonzitting CDA-fractie over akkoord
De fractie heeft in een Haags hotel bijna zestien uur gepraat over het gedoog- en het regeerakkoord. De conclusie is dat eerst het congres zich uitspreekt en vervolgens de CDA-fractie definitief een oordeel gaat vellen.
Over het verloop van de besprekingen kwam bijna niks naar buiten. Het gezamenlijke overleg was een aantal uren geschorst, omdat er apart gesprekken werden gevoerd met kritische Kamerleden, zoals Ferrier en Koppejan. Ook minister Eurlings was aanwezig.
Partijvoorzitter Bleker liet in de loop van de dag weten dat het partijbestuur positief is over de afspraken van de onderhandelaars.
"Wij vinden dat we een heel behoorlijk netjes akkoord hebben," zei partijvoorzitter Bleker bij terugkomst bij het CDA-beraad. Hij had in de middag het fractieoverleg enkele uren verlaten om te vergaderen met het partijbestuur.