Federer e la Spirig sportivi dell'anno
ZURIGO - Roger Federer e Nicola Spirig sono stati eletti domenica sera a Zurigo sportivi svizzeri dell’anno. Il tennista basilese, che ha ottenuto il riconoscimento per la quinta volta emulando così Vreni Schneider, è stato plebiscitato con il 43,90% dei voti ed è stato preferito a Dario Cologna (fondo), Steve Guerdat (equitazione), Didier Cuche (sci alpino) e Nino Schurter (mountain bike). Federer, in arrivo da Bogotà, dove era impegnato in un torneo esibizione, si è distinto in questa stagione soprattutto grazie al settimo successo a Wimbledon e alla medaglia d’argento conquistata ai Giochi di Londra. Tra le donne lo Swiss Awards è andato alla triathleta zurighese Nicola Spirig (oro alle Olimpiadi), designata per la prima volta. Gli altri riconoscimenti sono andati a Roberto Di Matteo (miglior allenatore, vincitore della Champions League con il Chelsea), al Basilea (miglior squadra), al biathleta vallesano Benjamin Wegger (miglior neofita) e a Edith-Wolf Hunkeler (per la settima volta nello sport handicap).