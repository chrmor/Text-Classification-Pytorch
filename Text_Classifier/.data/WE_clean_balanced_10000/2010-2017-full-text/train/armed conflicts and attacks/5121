Nigeria:esercito,Boko Haram ha ucciso 1200 persone in 2 anni
Abuja, 13 mar. - Sono oltre 1.200 le persone uccise in Nigeria dalla fine del 2009 a oggi dai terroristi di Boko Haram, gruppo estremista che rivendica di voler islamizzare l'intera nazione. Il bilancio 'aggiornato' delle sue vittime e' stato fornito da Oluseyi Petinrin, capo di Stato maggiore della Nigeria. Per Petinrin sono rilevanti i successi compiuti dalle forze dell'ordine nella lotta al gruppo, con 'l'arresto e l'uccisione di numerosi terroristi che hanno decimato la leadership di Boko Haram'. Il capo di Stato maggiore, di ritorno da un vertice in Costa d'Avorio tra i vertici militari dell'Ecowas, l'organismo che riunisce 15 nazioni dell'Africa occidentale, ha affermato che la lotta a Boko Haram non e' piu' solo una questione nigeriana, ma riguarda l'intera regione. I terroristi di Boko Haram si muovono attraverso le zone di confine tra Nigeria, Chad, Niger e Camerun, ha spiegato Petinrin, 'per questo adesso dobbiamo unire tutte le nostre forze in modo che tutti insieme possiamo riportare la situazione sotto controllo al piu' presto'. Proprio nei giorni scorsi Nigeria e Camerun hanno siglato un accordo per arrivare a una piu' stretta cooperazione sui controlli dei rispettivi confini, sia marittimi che terrestri. Il ministro degli Esteri nigeriano, Olugbenga Ashiru, aveva definito l'intesa 'una pietra miliare nei rapporti bilaterali tra le due nazioni' che in effetti condividono oltre 2mila chilometri di frontiera e una storia non priva di tensioni e dispute su territori, appunto, di confine. La minaccia di Boko Haram, intanto, si estende anche a un gruppo di giornalisti locali che nei giorni scorsi e' stato 'invitato' 'a smetterla di travisare i nostri messaggi durante le rivendicazioni telefoniche' .