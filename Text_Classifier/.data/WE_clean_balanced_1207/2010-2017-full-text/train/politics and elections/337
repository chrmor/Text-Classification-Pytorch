Ex-minister Helders (107) overleden
De oudste man van Nederland, voormalig CHU-minister Gerard Helders, is in Wassenaar op 107-jarige leeftijd overleden. De jurist en financieel topambtenaar was van 1957 tot 1959 minister van Zaken Overzee in het kabinet-Drees III.
De rechtsgeleerde maakte in de jaren dertig en veertig van de vorige eeuw carrière in Nederlands-Indië, onder meer als belastinginspecteur. Zijn mooiste baan, zei Helders vorig jaar tegen het persbureau GPD, al sloot hij zijn tijd in de tropen af in een Japans gevangenenkamp. "Mijn taak als inspecteur van belastingen te Bandoeng en Batavia moet je ruim interpreteren. Ik heb de inlandse bevolking kunnen helpen het leefbaarder voor hen te maken. Dat vond ik mijn plicht."
Als 107-jarige voelde de rechtsgeleerde zich nog steeds CHU'er, al was zijn partij, de Christelijk Historische Unie, meer dan 30 jaar geleden opgegaan in het CDA. Hij wilde bij de laatste verkiezingen niet zeggen of hij op het CDA stemde. Door een persoonlijk, lokaal voorval, waarover hij niet wilde uitweiden, was hij vervreemd van het CDA.