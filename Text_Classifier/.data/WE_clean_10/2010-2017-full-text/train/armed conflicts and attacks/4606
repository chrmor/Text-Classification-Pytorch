Danmark anerkender Libyens oprørere
Benghazi: Danmark betragter nu Libyens Nationale Overgangsråd (TNC) som "den eneste legitime repræsentant for det libyske folk i overgangsfasen mod et frit og demokratisk Libyen." Det meddelte udenrigsminister Lene Espersen (K) for kort tid siden overgangsrådets øverste ledelse under et besøg her i de libyske oprøreres hovedby Benghazi i den østlige del af det krigsramte land.
"Jeg har formidlet budskabet til TNC (oprørernes overgangsråd, red.) om at Danmark i overgangsfasen mod et frot og demokratisk Libyen anser TNC for at være den eneste legitime repræsentant for det libyske folk," siger Lene Espersen efter et møde med TNCs formand Mustafa Abdul Jalil, der kvitterer for Danmarks anerkendelse.
Danmarks anerkendelse af Libyens Nationale Overgangsråd – eller det Midlertidige Overgangsråd, som det også kaldes – har været længe undervejs. Indtil i dag har Danmark anset oprørernes overgangsråd som "en vigtig politisk dialogpartner," men både Venstres udenrigsordfører, Michael Aastrup Jensen og udenrigsministerens egen partifælle, den konservative Naser Khader, har gennem et stykke tid presset på for at få regeringen til at give oprørerne det blå stempel, de nærmest siden oprørets begyndelse tilbage i februar har tryglet omverdenen om.
"Jeg vil først have lejlighed til at tale med TNCs topfolk og danne mit eget indtryk af dem og det, de står for. Indtil videre holder vi hos Socialdemokraterne fast i, at TNC er en legitim samtalepartner," siger S-lederen.