L'independentisme esclata al Camp Nou
El Camp Nou s'ha omplert de 90.000 espectadors per assistir al Concert per la Llibertat, en què desenes d'artistes han interpretat una quarantena de cançons, dividides en dos grans blocs. En l'arrencada del concert, Dyango s'ha endut la primera gran ovació, quan ha sortit a cantar amb Pep Sala 'Boig per tu'. Paco Ibáñez també ha fet esclatar l'estadi quan ha cridat 'Visca Catalunya eternament!', després de cantar 'Como tú'. I Peret ha fet embogir els espectadors amb la seva (adaptada per a l'ocasió) cançó 'Catalunya té molt poder'. Cesk Freixas i Pau Alabajos ham emocionat amb la interpretació d'Al vent' de Raimon; Titot ha cridat ben fort que 'Jo vull per demà la meva terra lliure'; Maria del Mar Bonet ha commogut amb 'Què volen aquesta gent' i ha acabat arribant el gran mosaic per la independència i el cant dels Segadors.
A continuació arribava un dels moments més esperats, quan Lluís Llach ha aparegut a l'escenari per cantar, a pèl, 'Venim del nord, venim del sud'. Aquesta segona part ha protagonitzada per versions del músic de Verges, com l'aplaudit 'Que tinguem sort' en anglès interpretat per Gwen Perry i Gisele Jackson. Miquel Gil ha portat al seu terreny 'El jorn dels miserables', que ha dedicat a la memòria de Guillem Agulló. Des de l'Alguer, Franca Masu ha recuperat 'Maremar', i des de Grècia ha arribat la veu de Nena Venetsanou interpretant 'Vaixell de Grècia'. Tot i que no es preveia que Llach tornés a sortir a l'escenari fins al final del concert, ha reaparegut per sorpresa per interpretar 'Un núvol blanc', dedicat a tots els qui han precedit en aquesta lluita. També ha repetit Maria del Mar Bonet, que en aquesta segona part ha tornat a sortir a l'escenari per oferir un tendre 'Alè'. El Concert per la Llibertat ha clòs, finalment, a les dues de la matinada amb tots els músics dalt l'escenari acompanyant Lluís Llach i el seu 'Tossudament alçats', que es presentava com l'himne del concert. El públic, que ha cantat i ha il·luminat tot el camp amb els mòbils durant la cançó, ha tancat el concert amb crits d'independència.