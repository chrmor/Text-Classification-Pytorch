fradi.hu  Labdarúgás  NB I  Hírek  FTC-Steaua 2-1
A mérkőzést megelőzően A Dinamo Kijev legyőzését, valamint a Basel elleni döntetlent követően csapatunk az Impact Cup "döntőjében" a Steaua Bucuresti ellen lép pályára. Ricardo Moniz délelőtt a torna fináléjától függetlenül edzést vezényelt a játékosoknak, akik a nem kevés munka miatt továbbra sem érezhetik magukat túlságosan frissnek. Csapatunk gond nélkül megérkezett a találkozó helyszínére, ahol tökéletes futballidő várja a bukaresti és a magyar együttest. A sorozat mai másik mérkőzésén a Dinamo Kijev 1-0-s győzelmet aratott a Basel felett, így a svájciak a negyedik, az ukránok a harmadik helyen végeztek, míg a mieink az első helyért játszhatnak a Steaua ellen. I. félidő A mieink fehérben, a románok halvány kékben léptek pályára, a találkozót csapatunk kezdte. A két gárda mezének a színe igencsak hasonlít egymásra. A klubok egyébként előzetesen megegyeztek abban, hogy ki, milyen felsőben játszik majd, a román együttes azonban nem a korábban megadott mezben futott ki a pályára. Az első komolyabb helyzet a Steaua előtt adódott: Lusescu vette át a labdát mellel, majd 12 méterrel kevéssel lőtt Jova kapuja mellé. A 10. percben előbb Jenner beadásai okoztak kisebb zavart, majd Jovanovic lőtt 30 méterről fölé. Nem sokkal később Chipciu lépett ki teljesen üresen, rávezette Jovára a labdát, majd kapusunk fölött a hálóba lőtt, 0-1. Kis híján sikerült az egyenlítés. Otten csapott le egy labdára a jobb oldalt, majd a kint álló Stanca felett kapura emelt, kísérlete azonban a jobb kapufáról kijött. A 25. percben már sikerült a gólszerzés. Cukic baloldali lövése pattant meg, így a labda éppen a hosszún érkező Somaliához került, aki laposan a kapuba lőtt, 1-1. Szinte azonnal megfordíthattuk volna az összecsapást. Cukic lépett ki szépen, majd önzetlenül - ám kicsit pontatlanul - a mellette futó Bödéhez passzolt, aki hiába lőtt az üres kapu felé, az egyik román védő az utolsó pillanatban megmentette csapatát a kapott góltól. A 39. percben Cukic baloldali, középre tekert szabadrúgása után Gyömbér fejelt nem sokkal a jobb felső mellé. Az igen parázs hangulatú mérkőzés első félideje 1-1-es döntetlennel ért véget. II. félidő A románok több helyen is változtattak, a mieinknél nem volt újabb csere, de néhány perccel a szünet előtt Peric beállt Jenner helyére. Tanase próbálkozott 22 méterről, Jova magabiztosan fogta a lapos kísérletet. Az 51. percben felpörögtek az események. Az egyik oldalt Somalia lőtt 11 méterről, a románok kapusa lábbal, bravúrral védett. A mi kapunk előtt Nikolic lépett ki nagy helyzetben, Jova azonban szépen lelopta a támadó lábáról a labdát, így hatástalanította a lehetőséget. Nem sokkal később Peric ívelt Böde fejére, aki centiméterekkel tévesztette el a jobb felső sarkot. A 60. percben megszereztük a vezetést: Böde fejelte le emberét egy felívelés után, így Cukic csaphatott le a labdára a tizenhatoson belül, és közelről a kapuba passzolt, 2-1. A 66. minutumban remek összjáték után került lövőhelyzetbe Jovanovic, aki a rövidet vette célba, Cojocaru azonban védeni tudott. Emberelőnybe került csapatunk: Nikolic rántotta le, majd gázolt át Cukicon, amiért a Steaua játékosát kiállították. Ezúttal - ellentétben a Basel-meccsel - a kiállított játékos helyére nem állhatott be másik futballista. Jova nagy bravúrja kellett ahhoz, hogy megmaradjon az előnyünk. Chipciu lőtt kapásból, hat méterről, a román kísérlet ráadásul megpattant Jovanovicon , kapusunk azonban így is védeni tudott. Újabb gól nem született, így csapatunk 2-1-es győzelmet aratott, és hét ponttal megnyerte az Impact Cup-ot. Végeredmény FTC-Steaua Bucuresti 2-1 (1-1) FTC: Jova - Jovanovic, Besic (Batik, 86.), Fell, Sváb - Otten, Cukic - Jenner (Peric, 43.), Gyömbér, Somalia - Böde Steaua Bucuresti: Stanca (Cojocaru, 46.) - Rapa, Szukala, Pintilii, Chipciu - Latovlevici, Chiriches, Rusescu, Bourceanu - Popa, Nikolic Sárga: Szukala (38.), Parvulesku (52.), Pintilii (60.), Chipciu (69.), Somalia (82.) Piros: Nikolic 67.) G.: Somalia (25.), Cukic (60.) ill. Chipciu (18.)