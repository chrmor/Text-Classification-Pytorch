Parlamento, Boldrini presidente della Camera. Al Senato Grasso la spunta su Schifani
- Sono Piero Grasso e Laura Boldrini i due nuovi presidenti di Senato e Camera. L'ex procuratore nazionale antimafia è stato eletto al termine della quarta votazione, nel corso di un ballottaggio sul filo dell'ultimo voto con lo sfidante del Pdl Renato Schifani. Alla fine lo scrutinio parla di 137 voti a Grasso e 117 per il presidente uscente.Un esito, quello di oggi, che sovverte tutte le indiscrezioni della vigilia, e segna un punto a favore del Pd. Non tanto perché il partito di Bersani ottiene il controllo di entrambe le camere, ma per la prova di innovazione data con la scelta di due nomi fuori dagli schemi della "vecchia politica". Non a caso il dilemma della scelta a Palazzo Madama tra Grasso e Schifani ha segnato un prima importante spaccatura tra i senatori del M5S. Dopo una lunga e tesa riunione, malgrado l'evidente diversità di profilo tra i due candidati, la decisione presa a maggioranza è stata quella di non appoggiare nessuno dei due, ma la scelta nel segreto dell'urna potrebbe essere stata disattesa da un certo numero di senatori, a cominciare da quelli eletti in Sicilia. Grasso ha ottenuto infatti 15 voti in più rispetto al pacchetto garantito da Pd-Sel. Preferenze arrivate evidentemente dal M5S o dai centrisiti. Anche Scelta civica è stata dilaniata infatti dalle divisioni e alla fine ha deciso per la scheda bianca, ma non senza forti malumori interni.Laura Boldrini, ex portavoce dell'Unhcr, è la terza donna a presiedere Montecitorio, dopo Nilde Iotti e Irene Pivetti. Il suo discorso, di rottura rispetto agli standard del passato, è stato molto applaudito, non solo dai banchi del centrosinistra ma anche dalle file del Movimento Cinque Stelle.Contestazioni contro Berlusconi al momento del suo arrivo a Palazzo Madama. Dura replica del Cavaliere: "Vergognatevi"