Belgische militairen gaan Congolese geniesoldaten opleiden
De opleiding heet 'Train the Trainer' en maakt deel uit van het militaire partnerschap dat BelgiÃ« met de Democratische Republiek Congo in 2004 heeft afgesloten. De Belgische militairen zullen werkzaam zijn in de genieschool in Likasi, op zo'n 120 kilometer van de Katangese hoofdstad Lubumbashi. De geniesoldaten die ze zullen opleiden, moeten hun kennis later zelf overbrengen op andere Congolese militairen. Het is niet de eerste keer dat ons land militairen inzet om het Congolese leger op te leiden. Tijdens zijn bezoek aan Congo zei minister van Buitenlandse Zaken Didier Reynders vorige week nog dat ons land bereid is zijn hulp aan de hervorming van het leger in Congo op te voeren. Sedert eind april wordt dat leger geconfronteerd met een opleving van geweld in het oosten van het land, veroorzaakt door rebellenbeweging Mouvement du 23 mars (M23).