Wat zei de paus over Zika, abortus en contraceptie?
Wereldwijd is grote verwarring ontstaan na uitspraken van paus Franciscus over abortus in verband met het Zikavirus. Bij het beantwoorden van vragen van journalisten leek de paus het gebruik van anticonceptie vanwege het Zikavirus geoorloofd te vinden.
Paloma García Ovejero, Cadena COPE (Spanje): “Heilige Vader, gedurende enkele weken zijn er in veel Latijns-Amerikaanse landen, maar ook in Europa, veel zorgen met betrekking tot het Zikavirus. Zwangere vrouwen zouden het grootste risico lopen. Er is angst. Sommige autoriteiten hebben abortus voorgesteld of anders het vermijden van zwangerschap. Met betrekking tot het vermijden van zwangerschap, kan de Kerk op dit punt het concept van 'de minste van twee kwaden' toepassen?”
Paus Franciscus: “Abortus is niet de minste van twee kwaden. Het is een misdaad. Je gooit iemand eruit om een ander te redden. Dat is wat de maffia doet. Het is een misdaad, een absoluut kwaad. Wat het ‘minste kwaad’ betreft, het voorkomen van een zwangerschap, spreken wij in termen van het conflict tussen het vijfde en het zesde gebod. Paulus VI, een groot man, heeft in een moeilijke situatie in Afrika nonnen toegestaan voorbehoedsmiddelen te gebruiken in geval van verkrachting.
Verwar het kwaad van het vermijden van een zwangerschap op zichzelf niet met abortus. Abortus is geen theologisch probleem, het is een menselijk probleem. Het is een medisch probleem. Je doodt ene persoon om in het beste geval de andere te redden. Of om comfortabel te leven, niet? Het is tegen de Eed van Hippocrates die artsen moeten afleggen. Het is een kwaad op zichzelf, maar het is in beginsel geen religieus kwaad. Nee, het is een menselijk kwaad. Dan is het duidelijk, zoals bij ieder menselijk kwaad, dat iedere moord wordt veroordeeld.
Aan de andere kant is het vermijden van een zwangerschap geen absoluut kwaad. In sommige gevallen, zoals in deze of in die van de zalige paus Paul VI die ik heb genoemd, was het duidelijk. Ik zou er ook bij de artsen op aandringen om hun uiterste best doen om vaccins te vinden tegen deze twee muggen die de ziekte dragen. Daar moet aan worden gewerkt.”