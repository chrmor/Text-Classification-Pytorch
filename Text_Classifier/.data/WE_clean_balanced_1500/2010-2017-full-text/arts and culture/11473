'Anne Frankboom' omgewaaid
In het centrum van Amsterdam is de zogenoemde Anne Frankboom omgevallen door de harde wind. De boom staat in de tuin van een pand aan de Keizersgracht en is door Anne Frank beschreven in haar dagboek.
In de afgelopen jaren ontstond er controverse over de boom. Hoewel de boom ernstig was aangetast, waren omwonenden en sympathisanten tegen de kap. Vanwege de relatie met Anne Frank had de boom voor velen een emotionele waarde.
Anne Frank beschreef de boom drie keer in haar dagboek. "Onze kastanjeboom staat van onder tot boven in volle bloei, hij is vol met bladeren en veel mooier dan verleden jaar", vertrouwde ze haar dagboek toe op 13 mei 1944.