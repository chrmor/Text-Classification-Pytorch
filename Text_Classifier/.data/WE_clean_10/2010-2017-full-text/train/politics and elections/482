È Mattarella il nuovo presidente «Penso alle difficoltà dei cittadini
Sergio Mattarella è il 12esimo presidente della Repubblica italiana: sono stati 665 i voti raccolti al quarto scrutinio. Nonostante fossero sufficienti 505 voti, sul suo nome c'è stata un'ampia convergenza e si è arrivati molto vicini al quorum dei due terzi che la Costituzione richiede per le prime tre votazioni. Un'occasione sprecata dalle forze politiche che, visti i numeri in campo, avrebbero potuto dare un segnale di unità al Paese eleggendolo già in prima battuta. Le cose sono andate però diversamente e il modo con cui si è arrivati alla scelta del nuovo inquilino del Quirinale lascerà degli strascichi, sia nei rapporti tra gli alleati di governo sia all'interno di alcuni partiti, Ncd e Forza Italia in primis. A contribuire a quello che oggi appare come un trionfo di Mattarella sono stati anche i voti di 37 franchi tiratori (qui l'analisi di Dino Martirano).
Lui, il neo presidente, si è limitato ad una breve dichiarazione dopo la proclamazione dei risultati: «Il pensiero - ha detto Mattarella- va soprattutto e anzitutto alle difficoltà e alle speranze dei nostri concittadini. È sufficiente questo». Come primo atto altamente simbolico si è poi recato a rendere omaggio alle Fosse Ardeatine, teatro dell'eccidio nazista del marzo 1944, luogo simbolo dell'antifascismo italiano. «L'alleanza tra nazioni e popolo seppe battere l'odio nazista, razzista, antisemita e totalitario di cui questo luogo è simbolo doloroso - ha commentato il neo presidente - . La stessa unità in Europa e nel mondo saprà battere chi vuole trascinarci in una nuova stagione di terrore».
L'Italia ha dunque un nuovo capo dello Stato e presto lo stendardo presidenziale tornerà a sventolare sul torrino, assieme al tricolore e alla bandiera europea: il giuramento nell'aula di Montecitorio è fissato per martedì alle 10. Mattarella sale al Colle portando con sè una lunga esperienza istituzionale: è stato parlamentare, più volte ministro e, carica che ha avuto fino ad oggi, anche giudice della Corte Costituzionale per nomina parlamentare avvenuta nel 2011. Immediato l'augurio di buon lavoro inviato via Twitter dal premier Matteo Renzi, l'artefice dell'operazione Mattarella: «Buon lavoro, Presidente Mattarella! Viva l'Italia». Molti altri esponenti di governo hanno fatto altrettanto, senza aspettare l'esito definitivo dello spoglio. Il presidente del Senato, Pietro Grasso, attuale capo dello Stato reggente, si è invece affidato a Facebook: «Una grandissima gioia e il piccolo rammarico di non aver potuto aggiungere il mio voto alle 665 schede sulle quali è stato scritto il suo nome». E felicitazioni sono arrivate anche da Papa Francesco e da diversi leader internazionali, da Barack Obama a François Hollande. Renzi è poi tornato a commentare l'elezione di Mattarella in serata, intervistato dal Tg1: «Non abbiamo eletto un nostro supporter, un nostro tifoso. Abbiamo eletto l'arbitro per questa grande storia che è la storia italiana».
Il presidente emerito della Repubblica Giorgio Napolitanoera tornato in mattinata ad esternare la sua stima per il suo successore in pectore: «Conosco Sergio Mattarella sul piano dell'assoluta lealtà, correttezza, sensibilità, competenza istituzionale e certamente dell'imparzialità. Tutte caratteristiche importantissime per disegnare la figura del Capo dello Stato». Alla domanda se sia stato lui a convincere Alfano a non consumare uno strappo, ha spiegato Aldo Cazzullo nella sua diretta sms, Napolitano ha glissato ma non troppo: «Abbiamo avuto una conversazione. Un presidente è per sette anni, la sua elezione non deve risentire delle contingenze».
Venerdì a tarda sera - secondo quanto fatto trapelare da fonti del governo - era stata in realtà una telefonata «molto cordiale» tra Renzi e Alfano a «ricostruire un clima sereno per consentire quella convergenza sul nome di Sergio Mattarella che il premier aveva auspicato». L'obiettivo è stato raggiunto, ma quanto successo negli ultimi giorni è destinato a lasciare un segno nei rapporti tra gli alleati di governo e anche all'interno di alcuni di essi. MentreAngelino Alfanoostenta fierezza («Renzi ha capito che non guida un monocolore Pd, la posizione di Ap non va mai data per scontata») e cerca di rassicurare Silvio Berlusconi («La nostra decisione non ha sfasciato l’asse con Forza Italia, il legame che si è in qualche modo ricostruito non intendiamo interromperlo») all’interno del suo raggruppamento si registrano forti malumori: Maurizio Sacconi ha annunciato le proprie «dimissioni irrevocabili» da capogruppo del Nuovo Centrodestra in Senato e anche Barbara Saltamartinilascia l'incarico di portavoce. Mentre Gaetano Quagliariello, coordinatore Ncd, si difende: «Il plauso interiore conta più degli applausi ma comunque ho partecipato anche a questi. Inquadrato in un momento in cui non applaudivo. Solo un caso».In casa di Forza Italia c'è invece aria di battaglia: Raffaele Fittoe i suoi fedelissimi imputano la debacle quirinalizia allo stato maggiore del partito e da tre giorni chiedono l'azzeramento dei vertici. La vecchia CdL vincente tutta stretta attorno Berlusconi (altri tempi: l'alleanza era con Fini, Bossi e Casini) è solo uno sbiadito ricordo. Sintetizza la situazione la leader di Fratelli d'Italia,Giorgia Meloni, in un tweet: «Il centrodestra è morto. In queste ore se ne celebra il funerale. Noi impegnati a ricostruire un'alternativa credibile all'onnivoro Renzi».