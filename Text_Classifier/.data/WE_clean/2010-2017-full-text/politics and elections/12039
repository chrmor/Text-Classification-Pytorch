Gemeenteraad houdt 1 minuut stilte voor ontmijner (Leuven,Houthalen-Helchteren)
De Leuvense gemeenteraad heeft maandagavond bij het begin van de zitting één minuut stilte in acht genomen voor de ontmijner van Dovo die vorige week het leven verloor bij een munitieontploffing in Helchteren. De ontmijningsdienst van het leger is ook gehuisvest in het Kwartier Meerdaal aan de Naamsesteenweg in Oud-Heverlee, vlakbij de grens met Leuven.
'Als onmiddellijke buren voelen wij ons zeer betrokken bij DOVO, temeer omdat wij in het verleden zeer vaak op hen beroep gedaan hebben. Leuven is tijdens de wereldoorlogen vaak getroffen geweest door bombardementen. Nog geregeld stoten we bij bouwwerken op blindgangers die door de ontmijners van DOVO onschadelijk moeten worden gemaakt', aldus burgemeester Louis Tobback (sp.a).